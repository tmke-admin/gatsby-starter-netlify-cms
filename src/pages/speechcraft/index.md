---
templateKey: 'about-page'
path: /speechcraft
title: Speechcraft
---

![Speechcraft](/img/speechcraft/speechcraft 2.0–finalny.png)


## Každý má možnosť voľby! Môžeš rozprávať k veci a pútavo... ale nemusíš.

Komunikovať zrozumiteľne a zaujímavo zároveň nie je umenie. Je to zručnosť ako každá iná. Inými slovami, vieš sa ju naučiť. Nebavíme sa tu len o klasickom vystupovaní na verejnosti, kedy je rečník na pódiu, pred plným hľadiskom. Kopa z nás má problém vyjadriť sa súvislo a zmysluplne aj pri obyčajnej debate 4- 5 ľudí. Alebo naopak. Vieš "vysypať" 200 slov za minútu, no pointa ostáva nejasná. Ako som už napísal, prezentovať nápady a myšlienky s istotou nie je umenie. Chce to Know-how. A s tým Ti vieme pomôcť. [Speechcraft](https://www.toastmasters.org/education/speechcraft) od [Toastmasters International](https://www.toastmasters.org/about) - celosvetovo uznávaný program.


## O čo ide

**Speechcraft** je intenzívne školenie, pri ktorom si posvietime na mozaiku tvojho prejavu. Prečo mozaiku? Každý prejav... tvoj, môj, prezidenta aj ostrieľaného harcovníka ako Sokrates, obsahuje niekoľko kúskov. Tie potrebujú zosúladiť. Gestá, tón hlasu, tempo, mimika, pauzy, pohyby tela, chôdza... Na prvej hodine Ťa prevedieme kontrolovanou improvizáciou, vďaka ktorej spolu získame obraz o tvojich schopnostiach. Tie sú našim odrazovým mostíkom. Využívame metódu individuálneho prístupu. Jeden mentor má maximálne dvoch účastníkov kurzu. Zatiaľ máme troch mentorov, možno sa podarí aj štvrtý. Mentor sa venuje účastníkom aj mimo stretnutí. Ďalší dôvod, prečo s ich množstvom nepreháňame. 

Rovnako berieme na zreteľ, že nie každý sa cíti na to, aby hneď rozprával pred veľkým množstvom ľudí. V rámci kurzu je možné tvoje improvizácie a prejavy nahrávať. Neuverejňujeme ich, ani nearchivujeme. Je to silný nástroj pre spätnú väzbu, ktorý využívajú profesionálni rečníci. Kto v tom vidí problém, nahrávaný nebude.

Stretávať sa budeme vo Verejnej knižnici Jána Bocatia Hviezdoslavova 5, Staré mesto (Košice). Budú 4 spoločné stretnutia, stále od 17:30 do 19:30. Po každom stretnutí je priestor (nepovinné :-) ) cca 1,5 hodiny na konverzáciu s mentormi, alebo ďalšími účastníkmi kurzu. To poskytuje možnosť detailnejšie rozobrať "aktuálny stav tvojho prejavu" z viacerych uhlov. Termíny stretnutí sú: 05. novembra, 15. novembra, 19. novembra a 26. novembra. V cene 120 eúr je už zahrnutý prístup k študijným materiálom databázy TM International. Po ukončení kurzu môžeš pokračovať a stať sa členom klubu, pričom budeš na svojom pokroku naďalej spolupracovať s mentorom. Výber mentora je na tebe. Počet účastníkov je kvôli zachovaniu individuálneho prístupu obmedzený na 5- 6 ľudí.

Zaregistrovať sa môžeš tu:[registrovať sa tu](https://docs.google.com/forms/d/e/1FAIpQLSfc_ffX9eJaADMRhdMs5wJif5iAMfHKuBM8_8wEPzAdI2o9tw/viewform?pli=1). --)
Prípadne otázky Ti radi zodpovieme na našej mailovej adrese: toastmasters.kosice@gmail.com


## AKO VYZERÁ STRETNUTIE?

Každé stretnutie absolvuješ krátku úzko profilovanú prednášku. Aby sa ti teória dostala do krvi, hneď po nej nasledujú improvizácie. V nich aplikujeme práve prebrané poznatky. Budeš mať tiež prístup k **doplnkovým vzdelávacím materiálom v angličtine** (*vyžaduje sa počítač a internet*). Viac informácií [nájdete tu](https://www.toastmasters.org/education/speechcraft/speechcraft-faq).

Na každom stretnutí (okrem prvého samozrejme), majú účastníci pripravený prejav, ktorý odprezentujú. Príprava prejavov prebieha mimo stretnutí. Mentori s ňou zverencom asistujú. Po každom prejave nasleduje hodnotenie, ktoré identifikuje silné/slabé stránky a obsahuje cenné rady, pre ďalší pokrok.

*"Kvalitný feedback, raňajky šampiónov."* (múdri muži z TM KOŠICE)

Klub Toastmasters si zakladá na budovaní tzv. podporného prostredia. To stojí na priateľskom prístupe mentorov a uvoľnenej atmosfére. Uvedomujeme si ťažkosti, ktoré sú spájané s verejným vystupovaním. Preto bazírujeme na tom, aby sa cítili účastníci uvoľnene a dostávali spätnú väzbu "ľudsky".

**Po absolvovaní kurzu dostanete certifikát potvrdzujúci vašu účasť.**

