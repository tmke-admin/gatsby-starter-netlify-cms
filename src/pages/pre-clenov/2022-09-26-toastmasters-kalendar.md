---
templateKey: announcement
title: Kalendár klubu Toastmasters Košice
date: 2022-09-26
featuredpost: false
featuredimage: /img/kalendar-tmke.jpg
description: >-
  Dostávame množstvo mailov. Je načase spraviť v nich poriadok.
tags:
  - Novinky v klube
  - Plánovanie
---

![Kalendár](/img/kalendar-tmke.jpg)

S podujatiami, ktoré usporadúva Toastmasters, je to ošemetné. Máme podujatia, ktoré organizuje náš klub a potom sú podujatia, ktoré sa organizujú komunitou všetkých klubov Toastmasters. Dlhodobým problémom, na ktorý som už niekoľkokrát upozornil, je, že sa o plánovaných podujatiach dozvedáme na poslednú chvíľu a pre nás, ktorí sme vyťažení, je ťažké plánovať si čas.

To, s akým predstihom, sa o podujatiach dozvedáme, nezmením. Teda, nie tak rýchlo - túto tému však otváram. Čo však môžem zmeniť je spôsob, akým sa o podujatiach budete dozvedať vy, členovia.

O všetkých dôležitých podujatiach a termínoch vás informujeme prostredníctvom e-mailu. Problém s e-mailom je však v tom, že po prečítaní si ho niekam odložíme a častokrát zabudneme, čo v ňom bolo. Minimálne si však trúfam povedať, že nedržíme v hlavách presné dátumy, kedy a kde sa čo organizuje. Druhý problém sa týka nových členov. Náš klub teraz zažíva rýchly rast a nie je v mojej moci sledovať, komu som e-mail poslal a komu nie. Často sa stane, že noví členovia ani nevedia o blížiacich sa podujatiach.

No a práve na vyriešenie takýchto problémov slúži kalendár.

Nie každý z vás ho používa a pokiaľ toho nemáte naloženého veľa, ani sa vám nečudujem. Chcem vám však dať jednoduchú možnosť, ako si priebežne sledovať, čo sa chystá. To, či ju aj budete využívať, je už na vás.

Dnešným dňom som vytvoril zdieľaný kalendár Toastmasters Košice. Bude obsahovať:
- Termíny stretnutí nášho klubu
- Termíny porád nášho klubu
- Dôležité hraničné termíny, ako napríklad posledný deň na úhradu členského
- A predovšetkým termíny podujatí organizovaných komunitou klubov Toastmasters po celom Slovensku

Posnažím sa, aby ste našli všetko pokope. Pokiaľ bude mať podujatie odkaz na Facebook, priložím ho do popisu. A pokiaľ budem mať k dispozícii aj podrobný popis, napríklad z e-mailu, tiež ho vložím do popisu.

## Ako si kalendár pridať?
Všetko, čo potrebujete, je tento odkaz:<br/>
https://calendar.google.com/calendar/u/1?cid=dG9hc3RtYXN0ZXJzLmtvc2ljZUBnbWFpbC5jb20

Následne si ho môžete pridať do vášho kalendára. Všetky bežné aplikácie takýto odkaz podporujú. Či už používate Outlook, Gmail alebo niečo iné, malo by to fungovať.

Pre Google kalendár, ktorý používa asi väčšina z vás, prikladám [návod](https://support.google.com/calendar/answer/37100?hl=sk&ref_topic=10510447).

Tento kalendár bol takisto [vložený na náš web](https://www.toastmasterskosice.sk/kalendar).

## Záver
Verím, že vám novinka príde užitočná aspoň z polovice tak ako mne. A dúfam, že sa budeme na stretnutiach stretávať aspoň v takom hojnom počte ako doteraz.

Vlado Záhradník<br/>
prezident klubu