---
templateKey: announcement
title: Koniec vladovlády sa blíži 😁
date: 2023-05-03
featuredpost: false
featuredimage: /img/tmke-jahodna-hike.jpg
description: >-
  Čo nás čaká nasledujúce týždne?
tags:
  - Novinky v klube
  - Klubové voľby
---

![Turistika na Jahodnej](/img/tmke-jahodna-hike.jpg)

Ahojte Toastmasteri,
dnes sme mali v klube poradu a prišlo mi, že toto bude najvhodnejšia forma, ako vás informovať o tom, čo sa chystá. Isto lepšia ako spamovať tú našu skupinu na Messengeri. Čo nás čaká v najbližších týždňoch?

Sme občianske združenie a vedenie si volíme na rok. Ten čas práve nastal. Názov tohto blogu som síce nazval "koniec vladovlády...", ale verím, že to so mnou nebolo také zlé ako za čias despotov v časoch [hrôzovlády z rokov 1793-1794](https://sk.wikipedia.org/wiki/Ve%C4%BEk%C3%A1_franc%C3%BAzska_revol%C3%BAcia) 😁

## Voľby nového vedenia 15.5.2023

Späť však k téme. Ako také voľby prebiehajú? Úprimne, aj ja si to potrebujem zistiť. Takto minulý rok sme boli na pokraji rozpadu klubu. Nebol totiž nikto, kto by ho ďalej viedol. A ja, ktorý som už na stretnutia ani nechodil, som sa stal rovno prezident.

Forma volieb nie je až taká dôležitá. Len potrebujeme mať formálny dokument s podpismi nadpolovičnej väčšiny členov. Detaily zistím v najbližších dňoch a voľby prebehnú na najbližšom stretnutí. Budeme radi, ak sa vyjadríte aj v prípade, že sa nemôžete zúčastniť osobne. Individuálne doriešime, aby ste v nejakej forme hlasovať mohli. Hlavne buďte v takomto prípade aktívni a ozvite sa nám.

Dnes som na porade predbežne zisťoval, ako bude asi nové vedenie vyzerať a kto má záujem. Zatiaľ to vyzerá tak, že aj nové vedenie bude plne obsadené, čomu sa teším.

Zatiaľ to vyzerá takto. Prezidentom by chcel byť Miro Kajňák, ako viceprezident pre členstvo bude pokračovať Lukáš Borovský. Trung nebude pokračovať v roli viceprezidenta pre vzdelávanie, ale predbežne potvrdil záujem Feri Kocák. Trung by naopak chcel byť našim tajomníkom a tiež to vyzerá tak, že sa bude starať o naše videozáznamy. S tými mu pomôže Dávid Bubenko, náš najnovší člen, ktorý by chcel byť tiež viceprezidentom pre PR. Juraj bude pokračovať v role pokladníka a zoberie aj rolu technického vedúceho.

Ja sa presuniem do roly mentora. Vlastne som to robil aj teraz. Rozdiel bude ten, že už nebudem ten, kto bude aktívne rozhodovať o smerovaní klubu. Rád poradím a pomôžem vám ostatným. Stačí sa len ozvať. Ako viete, som časovo vyťažený, ale keď vidím, že mi niečo dáva zmysel, čas si vždy nájdem. Náš klub mi zmysel dáva.

Takto to teda vyzerá v tejto chvíli. Voľby sú samozrejme otvorené. Niektorí ste dnes na stretnutí neboli a myslím si, že sa aj medzi vami nájdu nádejní adepti, ktorí o vedení už uvažovali. Napríklad taký Sparťan Matej.

Mojou úlohou je do najbližšieho stretnutia zistiť všetko potrebné, aby bolo nové vedenie zvolené legitímne. Verím, že to hladko zvládneme.

## Discord
Do konca môjho funkčného obdobia už nechystám žiadne megalomanské projekty. Skôr sa budem snažiť o dotiahnutie vecí, čo som rozbehol s mojím terajším vedením. Prechod na Discord ako na našu novú komunikačnú platformu tam patrí tiež.

Na dnešnej porade sme túto tému prebrali aj so všetkými prítomnými členmi a zhodli sme sa, že pôjdeme touto cestou a Messenger opustíme. I keď to bude znamenať, že si vytvoríte účet niekde inde a budete si chvíľu zvykať, benefity podľa nás vysoko prevyšujú a verím, že túto zmenu po krátkej dobe oceníte aj vy.

Ako bude prebiehať migrácia?
- Aktuálne už všetkých nových členov posielame priamo tam. Dávida Bubenka už na Messengeri nenájdete. U nových členov je to najľahšie... "Chceš sa stať členom? Tak potrebuješ zaplatiť členské a... registrovať sa na Discord." Ten motivovaný nováčik to splní, aby sa dostal medzi nás.
- Na Discorde už teraz členovia dostávajú rovnakú podporu ako na Messengeri. Je tam väčšina terajšieho vedenia a dávame tam všetky dôležité oznamy súbežne s Messengerom
- Na Discord je najpovolanejší Samo Torhány. Preto on bude hlavný styčný bod pre túto migráciu. Postupne každému z vás pomôže s registráciou a vysvetlí vám, ako sa Discord používa.

### Harmonogram migrácie
- 3.5.-31.5. - Samo dokončí nastavovanie nášho Toastmasters servera. Máme tam ešte pár otvorených problémov. Do konca mája budú všetky vyriešené a budeme pripravení na ostrú prevádzku. Messenger skupina bude ešte fungovať bez obmedzení
- 1.6.-30.6. - Klub sa presunie na Discord ako na hlavnú platformu. Aktuálne ostáva zmigrovať asi 5 členov. S migráciou vám pomôžeme individuálne. Messenger skupina bude fungovať v obmedzenom režime. Nové oznamy tam už dávať nebudeme, ale bude to spôsob, ako nás budete vedieť zastihnúť, kým sa presuniete na druhú stranu
- 1.7. - Od júla bude klub riadiť už nové vedenie. Discord už bude zabehnutý komunikačný kanál.

Ak to teda skrátim, máme skoro mesiac na dotiahnutie nedostatkov a ďalší mesiac na to, aby sme vás tam dostali a aby ste si zvykli. Verím, že sa nám tam bude dobre komunikovať.

### Členovia iných klubov
V existujúcej Messenger skupine máme aj zopár členov z iných klubov Toastmasters. Ak ste jedným z nich a páči sa vám u nás, budeme radi, ak prejdete na Discord tiež. Je to však čisto na vás. V prípade záujmu sa nám ozvite a ponavigujeme vás tiež.

## Zvýšenie členského od októbra
Túto správu berte zatiaľ len ako echo, že sa niečo chystá. Toastmasters International bude dvíhať poplatky. Ako protihodnotu sľubujú kvalitnejšie výukové materiály a lepšiu e-learningovú platformu. Keďže cenu dvíhajú oni, automaticky sa to týka aj nás. Členské sa nezvyšovalo, odkedy som v klube, ani raz. Ten čas čoskoro nastane, ale ak viete, že sa vám v klube páči a chcete pokračovať, viete na členskom ušetriť pár eur. Členské na október-marec 2024 si môžete zakúpiť už dnes, ešte za pôvodné ceny, t.j. 60 eur na pol roka. Viem, je to záväzok, ale aj signál, že to s klubom myslíte vážne a chcete s nami byť aj naďalej. Ja som sa už takto zaviazal.

## Turistika 8.5.
Posledná téma vznikla spontánne po dnešnej afterke. V pondelok je voľno, ako viete, a už je to nejaký čas, čo sme ako klub boli na nejakej spoločnej turistike. Sám sa nechám prekvapiť, koľko sa nás nájde. Je to skvelá príležitosť spoznať sa aj inak. A vidím to aj ako šancu získať nových členov. Máte kamarátov? Tak ich zavolajte na výlet. Ktovie? Keď nás bližšie spoznajú, možno ich uvidíme aj na stretnutí klubu a neskôr aj ako členov.

Keďže pondelok je už za humnami, času dohadovať sa veľa nemáme. Tí, ktorí by ste sa pridali, navrhnite, kam by sme mohli ísť. Nemusí to byť len v okolí Košíc. Niektorí máme autá a vieme sa dohodnúť.

Ďakujem vám za prečítanie a vidíme sa naživo.

Vlado Záhradník<br/>
prezident klubu