---
templateKey: announcement
title: Aktivita musí vychádzať od vás
date: 2022-09-13
featuredpost: false
featuredimage: /img/mentor-board.jpg
description: >-
  Sme tu, aby sme vám pomáhali na vašej ceste. Ale aktívni musíte byť vy.
tags:
  - Novinky v klube
  - Vzdelávanie
  - Pravidlá v klube
---
![Mentor](/img/mentor-board.jpg)

Náš klub prechádza azda najväčšou transformáciou vo svojej viac ako sedemročnej histórii. Mnohé veci, na ktoré sme si zvykli, som zrušil. A naopak, zavádzam novinky ako napríklad časomieru. Zbožňujem inováciu. Prečo to všetko robím? Pretože si myslím, že nie je správne držať sa za každú cenu starého len preto, že sme si akosi zvykli. Ovocie sa už dostavuje. O členstvo sa zaujímajú niektorí bývalí členovia klubu, ktorí odišli práve kvôli skostnateným pravidlám. A navštíviť nás chce aj kamarátka, ktorú v minulosti odradili improvizácie. Pozrela si náš nedávny [záznam z Prešova](https://youtu.be/C-pBrjWYDPg) a povedala, že sa jej páčili tie témy. Vraj sú také, ako zo skutočného života. Podobných rozhovorov som mal v poslednej dobe niekoľko.

<div class="video-container">
  <iframe class="video-iframe" src="https://www.youtube.com/embed/C-pBrjWYDPg"></iframe>
</div>

Máme jedinečnú šancu pritiahnuť k sebe šikovných ľudí. Ale aby sa nám to podarilo, musíme sa zmeniť aj my: naša klubová kultúra a v niektorých prípadoch aj my sami.

V našom klube bolo odjakživa zaužívané, že keď k nám príde nový člen, dostane všetko ako na tácke. Aktívne sa mu venuje viceprezident pre členstvo, neskôr viceprezident pre vzdelávanie. Zvyčajne si napíšu cez email, neskôr si dohodnú stretnutie alebo videohovor, a úlohou viceprezidenta pre vzdelávanie bolo vybrať [vzdelávaciu cestu](https://www.toastmasters.org/education/pathways), pripraviť člena na jeho prvý prejav - Icebreaker - a priradiť mu mentora. Ako asi tušíte, je to veľa práce. VEĽMI veľa práce. Chcem, aby ste čím skôr mali všetky dôležité informácie a mohli pracovať na svojom rozvoji. Snažím sa vám zodpovedať vaše otázky a často hľadám odpovede aj inde. Robím to, pretože vám chcem *pomôcť*.

Úprimne sa teším z každého jedného z vás, ktorý sa rozhodol stať súčasťou klubu. Čo však vidím, je prevládajúca pasivita z vašej strany, predovšetkým našich nových členov. Väčšinou ja som ten, ktorý píše vám. Niekedy sa odpovede ani nedočkám. Občas si dokonca pripadám, akoby som komunikoval s kameňom 😁

> Čas je tá najvzácnejšia komodita akú máme. Ja tým mojim nehodlám plytvať.

<div class="video-container">
  <iframe class="video-iframe" src="https://www.youtube.com/embed/lGlxwWSVnOY"></iframe>
</div>

Napriek mojej snahe, zo štyroch nových členov, si stihol vybrať cestu len jeden. A len dvaja z nich absolvovali svoj Icebreaker. Moja [aktivita](https://youtu.be/lGlxwWSVnOY), kde vám núkam možnosť naučiť sa rečniť rýchlejšie, vás síce zaujala a niektorí ste sa ma pýtali otázky, ale ďalej sa nestalo nič.

> Aktivita musí vychádzať od vás.

Pred pár rokmi bol u nás Matej Petrenka z klubu [Slovenskí Toastmasters](https://slovenski.toastmasters.sk/). Pamätám si jeho vzdelávací prejav na školení vedúcich klubov Toastmasters. Volal sa: „Nebojme sa byť sebeckí.“ Nemyslel to tak, že máme byť egoisti, ktorí idú hlava-nehlava a po nich ostáva spúšť. Myslel to tak, že Toastmasters nám môže veľa dať. ALE... musíme si to prísť zobrať. Málokedy sa naše životy zlepšia len tak samy od seba. Chce to tvrdú drinu. Výsledok však podľa mňa stojí za to.

Dnes ráno som premýšľal o tom, ako budem túto pasivitu riešiť. A toto je moje rozhodnutie...

My vo vedení sme tu predovšetkým na to, aby sme vám robili podporu. Aktívne monitorujeme naše skupiny, čítame maily a nájdeme si čas aj na videohovor, aby sme zodpovedali vaše otázky. Každý nový člen od nás bude odteraz dostávať základné informácie, aby sa vedel zorientovať. A následne čakáme aktivitu už z jeho strany. Pokiaľ bude mať otázky alebo si bude chcieť naplánovať svoj prejav, nech nám píše on. Takto mi to dáva zmysel. A takto to funguje aj v zdravých a úspešných firmách. Vyšší manažment nie je na to, aby buzeroval tých pod nimi. Kladie si otázky: „Čo od nás potrebujete?“ či „Ako vám vieme pomôcť?“ Mikromanažment neuznávam, takže ho robiť nebudeme.

## Icebreaker
Ako vieme, prvý prejav je pre členov azda najdôležitejší. Je to akýsi prirodzený krok od improvizácií k dlhším prejavom. Doteraz viceprezident pre vzdelávanie aktívne kontaktoval členov a snažil sa s nimi tento prejav naplánovať. Po novom to robiť nebudeme. Bude na vás, kedy tento prejav absolvujete... Na najbližšom stretnutí, o pol roka, za rok? Budeme radi, keď sa budete aktívne zúčastňovať stretnutí, ale o tom, ako chcete na nich tráviť čas, rozhodujete predovšetkým vy. Mám rád vedenie príkladom. Uvidíte iných, ako rečnia a ako sa zlepšujú. Toto by vás malo motivovať, aby ste si vy sami plánovali prejavy. A ja vám ich rád budem schvaľovať.

Na to, aby ste mohli tento prejav absolvovať, potrebujete mať vybratú cestu. Kým si ju nezvolíte, prejav vám nepovolím. Všetky informácie dostanete a opäť platí, že sa máte koho opýtať.

## Mentoring
Dotknem sa ešte jednej nemenej dôležitej témy. V kluboch Toastmasters je zaužívané, že každý nový člen dostane automaticky mentora. Mentor je niekto, kto vám môže obrovsky pomôcť a urýchliť vaše učenie. Aj mojimi rukami prešlo za tie roky niekoľko ľudí. Pomáhal som im, ale opäť som narážal na pasivitu.

> Keď je niečo zadarmo, ľudia si to nevážia.

Členovia brali mentorov ako samozrejmosť. Neuvedomovali si tú hodnotu, ktorú im dávame, a nevyužívali ich. Po rokoch v Toastmasters som došiel k záveru, že tento prístup nie je správny. Je mi jedno, čo vravia oficiálne dokumenty [Toastmasters International](https://www.toastmasters.org/) a je mi tiež jedno, ako pristupujú k mentorom iné kluby. U nás bude mentor **za odmenu**.

Ja sám dlhodobo hľadám mentora. Niekoho, kto by mi mohol pomôcť v podnikaní, pretože sám je úspešný a dokázal to. Taký človek má pre mňa nepredstaviteľnú hodnotu. Môže mi ušetriť roky času skúšania štýlom pokus-omyl. Predstavte si, že by som prišiel za [Elonom Muskom](https://en.wikipedia.org/wiki/Elon_Musk) alebo [Richardom Bransonom](https://en.wikipedia.org/wiki/Richard_Branson), a požiadal by som ich, či by si na mňa našli čas? Zrejme by ma poslali kade-ľahšie. V tomto prípade majú oni navrch. Majú hodnotu, ktorú od nich chcem získať. A takto by to malo byť aj u nás v klube.

Ako som už povedal, mentor má byť za odmenu. Mentor totiž obetuje svoj drahocenný čas pre váš prospech. Buďte vy tí aktívni. Zaujal vás niekto, od koho sa chcete učiť? Oslovte ho a dokážte mu, že ste hodní jeho času. Ja mentorujem Mirku Hreškovú, ktorá ma pred časom oslovila. Myslíte si, že mentorovať ju bola pre mňa samozrejmosť? Vôbec nie. Vidím v nej však niekoho, kto sa neustále učí, snaží sa zlepšovať v tom, čo robí, a preto jej môj čas venujem. Bol by som rád, aby ste sa takto nastavili aj vy a boli ste tí, do ktorých sa oplatí investovať náš čas.

O týchto veciach som kedysi napísal niekoľko blogov. Pokiaľ by ste mali záujem, sprístupním vám ich.

Ďakujem za prečítanie a verím, že vám tento článok priniesol hodnotu.

Vlado Záhradník<br/>
prezident klubu a inovátor