---
templateKey: blog-post
title: Ešte netuším
date: 2023-06-30
featuredpost: false
featuredimage: /img/pexels-matheus-bertelli-3321796.jpg
description: >-
tags:
  - Verejné vystupovanie
  - Rečníctvo
  - Osobná skúsenosť
---

*čítanie na 5 min*

![Interview](/img/communication-pexels-tima.jpg)
Ak si aspoň zbežne prelustroval čo TM je, vieš že okrem rozprávania sa jeho členovia zameriavajú aj na organizačné a manažérske schopnosti. Rozprávačské sú prístupné ktorémukoľvek členovi, na manažérske sa musíš stať vedúcim členom klubu. Znie to náročnejšie, ako to v skutočnosti je. V podstate stačí, ak máš veľa času navyše (nerobím si prdel, až teraz prichádzam na to kooooooooľko času to zaberá)a úprimný záujem o zveľadenie klubu. Som toho príkladom. V klube nie som prevratne dlho no napriek tomu som dostal možnosť pracovať na jeho PR. Do veľkej miery za to môže náhoda. Nejako sa podarilo prísť v správny čas na správne miesto. Moje predchádzajúce skúsenosti? Malé. A to je na TM perfektné. Dostaneš príležitosť pôsobiť na fungovanie reálnej organizácie. Samozrejme jednotlivé rozhodnutia a kroky konzultuješ s ďalšími vedúcimi členmi.  Ak niekto naozaj nezvláda, po polroku je odvolaný. Za pol roka sa toho až tak veľa nedo.... Snáď. Ako vravím, vyžaduje to veľa času, ale je to čas ktorý investuješ do seba. Tým, že pracuješ na zdokonaľovaní klubu získavaš praktické skúsenosti, ktoré inde splašíš ťažko. 😉

V každom prípade sa dvakrát do roka konajú školenia pre vedúcich členov. Tento rok sa prvé školenie konalo piateho augusta v Bratislave. Sme jediný klub na východnom Slovensku, preto bola cesta čosi ako za siedmimi horami, za siedmimi dolami. Ale nič čo by naše odhodlané duše dobrodruhov nezvládli. Tentokrát to vyšlo na sobotu. Začali sme o pol desiatej a vydržali až do konca, pol štvrtej. S hodinovou prestávkou na obed to máme päť hodín čistého času, aby si sa dozvedel niečo nové a hlavne získal kontakty na ľudí, ktorí bojujú s podobnými výzvami ako ty. A to sa zíde. Vedúci členovia majú dosť povinností, preto je dobre vedieť, kde hľadať inšpiráciu a pomocnú ruku. 

 Dobrý dojem urobila už samotná príprava. Akonáhle bolo jasné, kto sa zúčastní, bol mailom rozposlaný dotazník, akú formu a ktoré témy účastníci  najviac ocenia. Jednoznačne dominovala voľba interaktívneho školenia. Je omnoho záživnejšie a ak si aktívne zapojený do diania, viac si toho zapamätáš.  Túto myšlienku ďalej rozvinul kooperatívny mód, preto úlohy riešili skupiny, nie jednotlivci. Celé to bolo nastavené tak, aby si mal možnosť spoznať a spolupracovať s čo najväčším počtom ľudí. Zúčastnilo sa niečo vyše 30 vedúcich členov. Zastúpenie mali tri kluby z Bratislavy, ďalej tam bola Nitra, Žilina, Trenčín a samozrejme my košičania.  

 Školenie sa konalo v kaviarni neďaleko centra, ktorú sme si pre tento účel celú prenajali. Po privítaní a úvode sme mali icebreaker, aby sme sa navzájom predstavili a čo to sa o sebe dozvedeli. Bol riešený sympaticky, lebo nakoniec si sa nepredstavoval sám. Mal si nájsť človeka ktorého nepoznáš. Dostali ste päť minút na to, aby ste od seba  navzájom získali základné info a nejakú tu zaujímavú pikošku. Potom si znova každý sadol na svoje miesto a až naňho prišiel rad, povedal svoje meno a klub ku ktorému patrí. Zvyšok už o ňom porozprával jeho icebreaker parťák. Šikovne vymyslené, stále si vybavujem celý rozhovor s Marekom chystajúcim sa na Cestu hrdinov. Držím prsty chlape. Pekelných 770 km s medveďmi za zadkom...už teraz si hrdina 🤟.

 Po predstavovačke prišiel čas na tvrdé jadro školenia. Tým bola spleť prednášok a interaktívnych úloh. Spleť preto, lebo prednášky a úlohy išli na striedačku. To bolo vítanou vzpruhou udržujúcou publikum v strehu. Priestor na prednášky nebol prehnane rozsiahly. Informačná časť síce neobsahovala žiadne novátorské myšlienky búrajúce základy spoločnosti ako že, Boh nie je stvoriteľ všehomíra. Na druhej strane sme sa aspoň vyhli prípadnému upaľovaniu, čo sa Giordanovi nepodarilo. Aj keď sa teda ničím neotriaslo, dostali sme solídne info o štruktúre TM od koreňa až po najmenšie výhonky na vrchole. Priznám sa, že som mal v tomto smere šialené nedostatky, o ktorých pred prezidentom klubu radšej pomlčím(Miro dúfam, že to nečítaš). V každom prípade som počas prednášky zablúdil pohľadom na ostatných, aby som zistil ako sa primerane tváriť. Spektrum výrazov bolo široké, preto som to radšej zahral na istotu a zvolil starú dobrú klasiku. Mierne priblbastý úsmev a občasné zdvihnutie obočia ešte nikdy nič nepokazilo. 🙃

Prínosom pre mňa bol bodovací systém jednotlivých klubov. Tieto informácie som prebehol pri vstupe do klubu, no odvtedy sa mierne vytratili takpovediac, do neznáma. Preto som si rád pripomenul získavanie  bodov za pripravené prejavy členov atď. Pred očami sa postupne vynárali možnosti, ako posunúť klub vpred. Cez prestávku, ktorá po prednáške nasledovala bolo vidieť, že sa tento efekt dostavil aj u ďalších ľudí. Spontánne sa vytvárali skupinky ktoré debatovali o krokoch na najbližších stretnutiach. Mňa to viedlo k uvedomeniu, že taktické kroky k rýchlemu zlepšeniu sú super, no chce to niečo viac. Ako kompletne nové vedenie klubu potrebujeme dať hlavy dohromady a vytvoriť dlhodobú stratégiu. Čosi ako predvolebné sľuby v politike, len u nás to bude naozaj. Poeticky povedané, stratégiu ktorá nás  bude viesť hmlou neistej budúcnosti v neprebádaných vodách. O tom si môžeme povedať viac po najbližšej porade (ak to nebude internými informáciami nevhodnými pre zverejnenie 🫣).

 Druhá časť prednášok mala skôr motivačný charakter. Myslím, že namotivovaných nás tam bolo dosť, no netreba hádzať flintu do žita, kúsok priestoru sa vždy nájde. Zaujala ma jedna prakticky ladená myšlienka, alebo krátky návod. Ten tu však nebudem rozpisovať (vieš ako...prezradenie Know how sa možno aj trestá. Dnes dobe už človek nikdy nevie 😵).

 Interaktívna časť zožala úspech na celej čiare. Nápad rozdeliť účastníkov podľa toho, akú funkciu zastávajú bol perfektný. Jablká s jablkami, hrušky s hruškami. Vďaka tomu všetci riešili úlohy šité na mieru podľa svojej funkcie. Naša skupina so zameraním na PR analyzovala rôzne kroky, ktoré doteraz používali jednotlivé kluby. Navzájom sme si poskytli konštruktívnu kritiku obsahujúcu pozitíva i.... menej šťastné nápady. Život každého naučil (alebo naučí), že je dobré ak sa vyjadrí aj niekto iný. Koľko ľudí toľko chutí, to platí aj pri názoroch. Daj do jednej miestnosti päť ľudí. Nech ti každý opíše miestnosť a ty to podľa toho nakresli. Výsledkom je päť rôznych obrazov. Nie vždy je tento fakt výhodou (hlavne ak nie si ten kto určí, ktorý obraz je správny 😏), ale v našom prípade to prinieslo zopár nových podnetov🥳. Som zvedavý, ako ich jednotlivé kluby pretavia do reality. 

*Príspevkom Ti život obohatil : Chlapík od PR* 
