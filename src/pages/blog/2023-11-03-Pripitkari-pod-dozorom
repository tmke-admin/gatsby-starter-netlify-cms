---
templateKey: blog-post
title: Prípitkári pod dozorom
date: 2023-11-03
featuredpost: false
featuredimage: /img/senior-man-training-with-ropes.jpg
description: >-
tags:
  - Verejné vystupovanie
  - Rečníctvo
  - Osobná skúsenosť
---

*(čítanie na 3 min)*

# Návštevníci

Toto stretnutie rozvírilo vody našich klubových zvykov. Prišli k nám dvaja členovia iných klubov. Je dobrým zvykom (škoda,
že nie častým), že členovia z času na čas z vlastnej iniciatívy navštívia stretnutia ďalších klubov. Od nás tak zatiaľ stihol urobiť
iba Vlado. Budúci rok určite kopneme do vrtule viacerí (výlet na západ príde vždy vhod). Takto sa k nám pridel Peťo (Toastmasters 
Trnava), ale u Zuzky to bolo trochu inak. Tá je totiž Area director k čomu patria služobné cesty po Slovensku, na ktorých si trošku
preklepne jednotlivé kluby. Ako sa im darí, s čím by potrebovali pomôcť atď.

# Zvládli sme to pod dozorom?

Oboch návštevníkov sme zapriahli priamo do stredu diania. Peťo moderoval stretnutie a Zuzka mala na starosti improvizácie. Ich nasadenie do
agendy hneď ukázalo drobné rozdiely v organizovaní stretnutí. Bonus, ktorý prináša pohľad zvonku. Na programe boli dva prejavy.
Ako prvý vyšiel na pódium Miro. Jeho projektom bol slávnostný prípitok. Ako oslávenca zvolil geniálneho podnikateľa Tomáša Baťu.
Náročná voľba, naŕočnejšia ako sa na prvý pohľad zdalo. Hodnotitelia správne poukázali na dôležitosť rovnováhy. Na jednej strane si to automaticky pýta podať
informácie o Baťovi, no zároveň sa jedná o spoločenskú udalosť. A pri nej je každý nažhavený na prvý hlt šampanského. Dlhý prípitok
sa preto neodpúšťa. Na Mirovi som si všimol pomalšie tempo reči. To mu prináša výhodu napríklad oproti mne. U mňa je hneď jasné, kedy
premýšľam čo chcem povedať. Nielen, že robím dlhšiu pauzu ako obvikle, ale ešte stále pri tom klopím zrak. Miro vďaka dlhším pauzám
medzi vetami má sekundu dve navyše, pričom zaváhanie nik nezaregistruje. A aj pri tom drží pohľad na publiku, čo pôsobí podstatne
profesionálnejšie. Na druhej strane znie prejav s dlhými pauzami miestami monotónne.

Druhým rečníkom stretnutia som bol ja. Zadaním bol prejav o preferovanom type líderstva. Ťažkopádna téma, ktorú som odľahčil
príbehom na úvod a decentným indiánskym žargónom. Priznávam, že sledujem
rečníkov na Youtube a keď ma niečo zaujme, skúšam to na stretnutí. Tento raz to bolo "prípitkárske tabu" - ruka vo vrecku. Inšpiroval ma
Michael Stevens, známy edukátor z Youtubu. Pri jednom z vystúpení mal takmer celý čas ruku vo vrecku. Sem tam ju vybral,
keď ku gestám potreboval obe, ale stále ju vrátil späť. Pôsobil na mňa nenútene a priateľsky. "Nie je o čom, vyskúšame": vravím si. A tak
som porušil základné pravidlo stokrát omieľané v domnení, že to môže stáť za to. Nestálo. Podľa hodnotení to pôsobilo arogantne a
rušivo, keďže som dookola mával pravou rukou v snahe vykompenzovať gestikuláciu. Som zvedavý na videozáznam (lepšie raz vidieť, ako 100-krát
počuť), ale asi to tak bude. Videl som nejaké foto z prejavu a tiež z toho nemám dobrý pocit. Nezavrhávam tento nápad nadobro. Téma
prejavu bola vážnejšia, ako mal Michael. Čo pri hravej téme pôsobí nenútene, môže pri vážnej vyznieť arogantne. Možno som len neodhadol
situáciu. Alebo treba vyskúšať vrecko len počas vtipnej časti prejavu. Gestá a postoj sú mega dôležite, preto stojí za to vyskladať si repertoár
a nepoužívať stále jedno a to isté. Chce to len skúšať a na to v TM miesta dosť.

# Novembrové impro

Témou stretnutia bol november. Preto sme improvizovali o mámivých večeroch v spoločnosti kníh, alebo filmu. O prechádzkach
v daždi a či vetre a tak ďalej. Feri znova pokúšal šťastenu a svoju dilemu - radšej šál, alebo čiapku - improvizoval vo veršoch.
Spolu sme mali sedem improvizácií, do ktorých sa úspešne zapojili aj naši dvaja hostia Dušan a Marek.
Obaja boli u nás prvý raz. Dušan lahodil naším ušiam natoľko, že vyhral súťaž o najlepšieho improvizátora. Páčilo sa mu u nás a je
najnovším prírastkom TM Košice. Tak držíme prsty.

Po stretnutí sme dali afterku, na ktorej sa k mojej radosti riešil aj mentoring. Konkrétne nové príležitosti, ako ho rozvíjať aj v
spolupráci s ďalšími klubmi. Som zvedavý, čo z toho bude.

* príspevkom Ti deň obohatil Chlapík od PR



