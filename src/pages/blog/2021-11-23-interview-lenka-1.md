---
templateKey: blog-post
title: Interview s novou členkou Lenkou
date: 2021-11-23
featuredpost: false
featuredimage: /img/interview-1.jpg
description: >-
  Prinášame ďalší rozhovor zo série interview s novými členmi klubu Toastmasters Košice.
tags:
  - interview
  - nový člen
  - Toastmasters Košice
---
![Interview](/img/interview-1.jpg)

# 1. Ako si sa dozvedela o Toastmasters?
Toastmasters som spoznala ešte v mojej predchádzajúcej robote – keď som pracovala pre nadnárodnú korporáciu v Brne. Ako je zvykom, v takýchto firmách sa snažia starať o rozvoj zamestnancov a najmä o ich soft skills. Okrem množstva školení ma kolegovia jedného dňa zavolali do klubu Toastmasters (v angličtine), ktorý zastrešovala naša firma. Veľmi ma to oslovilo, najmä prvé stretnutie, kde to tak pekne odsýpalo, žiadne zbytočné prestoje a každý sa mohol zapojiť. Úplný rozdiel oproti siahodlhým poradám 😉 
Taktiež ma príjemne prekvapilo ako sa tam narábalo so spätnou väzbou – bola konštruktívna, aj kladná aj záporná. Zistila som, že neviem spätnú väzbu ani prijímať, nie to ju ešte dávať. Po vrátení sa na Slovensko som teda aktívne vyhľadala Toastmasters, lebo som už vedela o čo ide.

# 2. Prečo si sa rozhodla stať členom? 
Stať sa členom nebolo jednoduché rozhodnutie. Toastmasters na Slovensku registrujem už 3 roky, no keďže v Poprade nie je dostatočná členská základňa, stretnutia sa nekonali. Následne som to neriešila, cestovanie do Košíc som vylučovala. Až sa kolegyne rozhodovali pre kurz angličtiny popri práci a oslovili aj mňa. Vtedy som si povedala, že angličtinu mám celkom dobrú, čítanie kníh či pozeranie filmov alebo písanie mi nerobí problém, že maximálne by som potrebovala konverzácie s native speakrom. A vtedy som si spomenula na TM, že ešte viac by som ocenila zlepšenie sa v rečníckych schopnostiach, hoci v slovenčine. 
Moja práca je dosť o komunikácii a že by som potrebovala byť viac presvedčivejšia, zrozumiteľnejšia a najmä pokojnejšia. Kolegyne ma teda vyprovokovali k tomu, aby som si aj ja zvolila nejaké vzdelávanie popri zamestnaní. Povedala som im o tom a už nebolo cesty späť. 
Prvá cesta do Košíc nebola až taká hrozná, presvedčilo ma tiež príjemné prostredie TMKE a najmä oznam, že ak sa chceme stať členmi, tak k 1.10.2021. Asi najlepšie fungujem pod stresom - prísnym termínom :) 

# 3. Aké sú tvoje najbližšie rečnícke a/alebo líderské ciele?
Upokojiť sa pred publikom, spomaliť a nezabudnúť dýchať. 
A tiež zrozumiteľne formulovať moje myšlienky a nápady tak, aby som ich dokázala odprezentovať sebavedomo. Ideálne tak, aby moje publikum pre to nadchlo a skúsilo sa do toho zapojiť.