---
templateKey: blog-post
title: Zážitky z Toastmasters
date: 2021-04-15
featuredpost: true
featuredimage: /img/office-flatlay-4-square.jpg
description: >-
  Popis
tags:
  - Práca na sebe
  - Osobná skúsenosť
  - Členstvo v Toastmasters
---
![Interview](/img/office-flatlay-4-cropped.jpg)

Kasi ma požiadal: „Nely, dáš prejav?“
Veľké oči na mňa hodil. No povedzte mu „nie“.
Musím priznať, že sa veľmi rýchlo naučil, ako na mňa. Nabudúce si musím dať pozor, čo na seba prezradím :)

Mám Vám vraj porozprávať, aký som suchár. Alebo lepšie povedané, aký som **bola ** suchár?
Tak či tak, niektoré situácie, ktoré som v Toastmasters zažila, stoja za zmienku. Verím, že sa inšpirujete.

## H2 Prvá impro
Pamätám si na svoju úplne prvú improvizáciu. Ešte som nebola členkou. Sedela som v poslednom rade a za mnou stál Jozef Takáč. Keď prišla výzva, kto bude ďalší, Jozef na mňa ukazoval prstom. Na toto gesto moderátor roztlieskal publikum. Už nebolo cesty späť...
Živo si pamätám, ako víťazne sa tváril, keď som sa vracala z pódia a nenápadný výraz mojej tváre hovoril: „Dala som to.“ :)
V ten večer moderoval Vlado Korál. Keď prišlo na spoločnú fotku, zostala som sedieť. Vlado na mňa krivo zazrel: „Kde si?!“ Bez slova som docupkala na pódium.

## H2 Huncútstva
Raz som so záujmom počúvala Mateja Petrenku rozprávať o tom, ako skúšal, čo s publikom urobí, keď si napríklad vyhrnie rukáv. Tento podnet na huncútstvo som využila pri jednom rozhovore s kolegom. Mali sme funkčné stoličky a počas rozhovoru som sa hojdala na operadle.
„No môžem ja s Tebou rozprávať, keď robíš toto?“
„Tomáš, Ty si pamätáš, že keď som prišla do firmy, bola som čistý suchár?“
„Jasné, že si pamätám. Vôbec Ťa moje poznámky nebavili a dávala si mi to jasne najavo.“

## H2 Komunikácia
Tí, ktorí ma poznajú, vedia, že som skôr tichá. Málokedy sa chopím slova. O to viac ma teší spätná väzba od môjho mentora: „Posunula si sa. Ty sa na tých poradách už občas aj ozveš.“
Mimochodom, výber mentora bola tiež zaujímavá kapitola. Táákto dookola som okolo neho chodila. Až kým som si neuvedomila, že riadne podrástol a má ma čo naučiť.

## H2 Prvé moderovanie
So svojím prvým moderovaním som dostala aj veľkú zodpovednosť. Naším hosťom bol Matej Petrenka, vtedajší area direktor. Samozrejme, že som prišla v dostatočnom predstihu. Kým som si pripravovala program, zrazu sa pri mne objavil neznámy chlap:
„ Vy tu máte stretnutie?“
„Áno, Toastmasters.“
„Ale táto miestnosť je obsadená.“
Chvíľu sme na seba pozerali, mnohé mi vtedy preletelo mysľou… „Dobre, ja potrebujem miestnosť, kde bude projektor, flipchart, stoly a stoličky...“ Vymenovala som všetky Matejove požiadavky.
„Dobre. Poďte za mnou.“ Zrazu sa ocitám v tých častiach Tabačky, kam sa obyčajný smrteľník len tak nedostane. A stretnutie? Celé sme to nakoniec prežili. Poviem Vám, v tento večer Toastmasters riadne prevetral moje organizačné schopnosti. Dokonca som po prvýkrát bola v situácii, že som sa nestihla ani stresovať.
Keď nastala pandémia, podarilo sa mi schytať aj vôbec prvé online moderovanie. Predstavte si malú dušičku s totálnou averziou k akýmkoľvek online stretnutiam. Môžem povedať, že za skvelý večer vďačím hlavne Lenke Tarábkovej, ktorá ma pred stretnutím detailne previedla online prostredím a ja som hneď mohla aplikovať to, čo ma za krátku chvíľu naučila.

## H2 Skvelí ľudia
V našom klube mi boli veľkou oporou Katka Šimková, ktorá ma učila ako skrotiť slovnú vatu, Lukáš Bičuš, ktorý ma inšpiroval svojim hodnotením prejavov: vždy spomenul účel projektu, to, či rečník projekt splnil/nesplnil, vyzdvihol klady a dal nám konkrétne odporúčania a povzbudenie, Jozef Takáč, ktorý ma dočasne mentoroval, Vlado a Vlado so svojimi direktívnymi štýlmi, pri ktorých som bezradná a oni ma nevedome viedli k tomu, aby som sa s nimi naučila pracovať. Andrej Mažáry, Lenka Tarábková a mnohí ďalší, ktorých vieš osobne stretnúť na úžasných školeniach lídrov, a ktorí sú vždy pripravení pomôcť Ti rásť.

Vďaka Toastmasters sa zlepšila moja komunikácia. Nikdy by som nepovedala, že sa niekto môže smiať na mojich poznámkach. A že si ich vôbec dovolím. Keď šéf vravel niečo, čomu ani sám neveril, utrúsila som krutú pravdu a všetci sa zasmiali. 

- Mimochodom, kde je ten suchár?

*Autor: Kornélia Hudáková*