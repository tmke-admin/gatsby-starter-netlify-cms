---
templateKey: blog-post
title: (DP5) Na vrchole...
date: 2023-09-20
featuredpost: false
featuredimage: /img/handsome-emotional-young-businessman-with-tickets-cocktail.jpg
description: >-
tags:
  - Verejné vystupovanie
  - Rečníctvo
  - Osobná skúsenosť
---

*(čítanie na 4 min)*


![Interview](/img/crazy-man-dancing-funny-expression.jpg)

# Veni vidi vici

Mám za sebou štvrtý prejav a cítim sa úžasne. Opojený spokojnosťou so samým sebou (dopraj mi to, ako uvidíš,
nie na dlho). Téma ma nadchla a bolo to vidieť aj na príprave textov. Rozprával som o trende poklesu testosterónu
u mužskej populácie. Snahou bolo jednoducho uviesť tento fenomén do povedomia, keďže v spoločenských rubrikách som
zatiaľ nič také nepostrehol.

# Smutný deň pre štatistov

V prvom rade chcem zdieľať úžasnú radu, ku ktorej som sa dostal. Veľa začiatočníkov sa totiž snaží počas prejavu
odprezentovať čím viac informácií. Aby sme neodopreli publiku tú potechu hĺbať nad ich nepreberným množstvom cestou
domov. Koľko bezsenných nocí som preplakal do vankúša v snahe prísť na to, ako vtesnať do 5 minútového prejavu
ďalších 326 faktografických údajov. 


![Interview](/img/top-view-smiley-face-growth-chart.jpg)


Našiel som svetlo na konci tunela a tu je odpoveď. Nijako. Ešte aj z tých 452 údajov ktoré sa vtesnať podarilo,
treba dať 447 preč. Áno, nie jednému štatistovi sa práve zahmlilo pred očami. Ale vážení. Niet cesty späť. 

# Dobrá rada nad zlato

Päť až sedem minút je jednoducho doba pekelne krátka na to, aby sme podali vyčerpávajúci výklad. 😄 Vyčerpávajúci v
tej správnej podobe. Od teraz skúšam nasledujúci postup. Jedna ústredná informácia na prejav, prekladaná zjednodušeným
príkladom a humornými prvkami. Tie mi dávajú zabrať najviac. Situačný humor "jakž takž" zvládam, ale v rozprávaní
vtipných príhod alebo príkladov som úplne mimo. K ústrednej informácii jeden, maximálne dva doplnkové okruhy. Každý z
nich obsahuje dve - tri vety konkrétnych faktov. Zvyšok znova len jemná, krémovo humorná omáčka.

# Uber a ešte... uber

Ak zahrniem poslucháčov kvantom faktov, ich mozog ma automaticky vyfiltruje. Začínam mať pocit, že v krátkom prejave
jednoznačne musí zábavná zložka prevyšovať informačnú. Aj v prípade, ak je našim cieľom informovať, nie zabávať. Zatiaľ
som to aplikoval v jednom prejave. Môže to byť zhoda okolností, ale bol to jednoznačne môj najlepší výkon. Dokázal
som sa sústrediť na väčšinu z toho, čo som rozprával a robil. Vnímam publikum a vidí sa mi, že aj jeho odozva bola
vrelejšia ako obvykle. To zas pôsobilo uvoľňujúco na mňa. A čím si pri rečnení uvoľnenejší, tým lepší výkon podáš. Už
len to, že tvoja neverbálna stránka komunikuje pohodu ti pridá body.

# Pozornosť za každú cenu

Myslím, že mi naozaj väčšinu času zvládli venovať pozornosť. Predpokladám, že to bolo menším množstvom tvrdých dát a ich
prepojením s navodzovaním predstáv. Začal som sa pohrávať s myšlienkou, že na udržanie pozornosti treba zasiahnuť emócie
publika. A tie možno dráždiť predstavami. Preto som začal voliť vetné konštrukcie tak, aby navodili v hlavách poslucháčov
vizuálne, alebo pocitové predstavy toho, o čom rozprávam. Treba počkať na ďalšie skúsenosti, potom to môžeme porovnať a
vyvodiť záver. Náhoda (a nedostatok času) chceli, že články o 4. a 5. prejave píšem viac menej na raz. A tu sa dostávam k
tomu, prečo moje nadšenie netrvalo dlho.

# Znova kúsok štatistiky

Aj keď to pri rulete tak nevyzerá, štatistická krivka neklame. Ak máme stav, ktorý je nadpriemerný (môj výkon pri prejave
č. 4) s najväčšou pravdepodobnosťou bude nasledujúci výkon pod priemerom. Za prvé, je ťažšie ho dosiahnúť. Treba sa
dotiahnúť minimálne na predchádzajúci nadpriemer. A za druhé, bežný je priemer. Nadpriemer je výnimka, ktorej do značnej
miery môžu pomôcť rôzne okolnosti. Môj nadpriemerný výkon nemusí záležať od mojich schopností do takej miery, ako by si
jeden myslel. Dokonca, podľa istej teórie to bude výsledkom súhrnu šťastných okolností. 

# Okolnosti, okolnosti

Uvediem príklad. Dobre som sa
vyspal a počas dňa sa podarilo niečo, čo ma potešilo. Cestou na stretnutie som chytil zelenú vlnu a voľné miesto na
parkovanie bolo ihneď pri vchode. K tomu pripočítajme, že som mal predchádzajúcu noc úžasný milostný zážitok, alebo, ešte
lepšie, tretina publika mala predchádzajúcu noc (alebo počas obednajšej pauzy)perfektný sex. A "vualá", nadpriemerný výkon
je na svete. Takéto priaznivé okolnosti však nastanú len výnimočne. Preto s veľkou pravdepodobnosťou bude nasledovať výkon
podpriemerný. A vesmírna rovnováha ostáva zachovaná. Môj piaty prejav je toho dôkazom.

# Pohladenie korpulentnej dámy

Ale aby som nikomu nebral vietor z plachiet. Snaha prináša nadpriemerné výkony aj bez šťastia. To sa pozná podľa toho, že k
nim dochádza neštandardne často. Napríklad u mňa....to tak zatiaľ nie je. Ale keď sa raz za čas na teba tá korpulentná dáma,
menom Šťastena necudne usmeje, tiež to nie je zlé.

*príspevkom Ti deň obohatil: chlapík od PR*
